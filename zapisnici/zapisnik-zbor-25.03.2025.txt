Ovo je sažetak tema sa današnjeg neformalnog okupljanja građana mesne zajednice Žitni Trg, svaka tema će biti dodata kao zaseban post zbog mogućnosti komentarisanja svake teme pojedinačno:

1. Upoznavanje
	Odlučili smo da nema potrebe da idemo u krug i svi se predstavljamo i kažemo po nešto o sebi, te smo, kao alternativu, uveli da se svako ko se javi za reč ili repliku Predstavi imenom i prezimenom (i ljudi su prirodno počeli da dodaju adresu stanovanja).

2. Adminski tim
	Zlatko Radojčić (tj. ja) je dodat u adminski tim viber grupe. Predloženo je da se doda još ljudi, kako vreme prolazi, ali to moraju biti ljudi koji su već pokazali aktivnost i ljudi koje smo imali priliku da upoznamo na skupovima do sada. Tu se prirodno već pojavilo još osoba koje bi smo mogli uključiti.

3. Sledeće okupljanje
	Dogovoreno je da sledeće okupljanje bude 30.03. I da to bude u vreme kada su okupčljanja drugih mesnih zajednica. Pošto ne organizuju sve mesne zajednice u isto vreme, sačiniće se predlog od 2 ili 3 termina, te će biti stavljeno na glasanje. 
Takođe je postojala diskusija o samoj legalnosti i uopšteno tome ima li potrebe za legalnošću i kako tretirati trenutne odbornike u mesnoj zajednici. Načelni dogovor je da će osobe koje se malo više razumeju u pravo i pravna pitanja pročitati relevantna dokumenta i dati nam sažetak ovde. Trenutno prihvaćeno uverenje je da zakon skupove kao naše ni ne definiše (a samim tim i ne zabranjuje), te da je potpuno legalno da pravimo skupove i zahteve kojima vršimo pritisak na trenutnu vladajuću strukturu na svim nivoima, makar to bilo medijski ako ne drugačije. Više na ovu temu u dodatnim postovima, a pogotovo kada se izjasne pravnici i kada se pokrene glasanje za termine.

4. Podela na timove
	Složili smo se da je već pao mrak i da bi ta podela mogla biti nezgodna u formatu u kom smo se nalazili u parkiću tada, te da se diskusija o podelama u timove i članovima timova izvrši unutar viber grupe i da se onda to predstavi i izglasa na sledećem skupu (koji je izgledno 30.03.

5. Redari i koordinator redara
	Još nekoliko ljudi se javilo za redare, i dogovoreno je da se još jednom na viberu apeluje na ljude da se prijave za učestvovanje u redarskoj službi na budućim okupljanjima.
U direktnoj konvezraciji sa komšijama zainteresovanim da budu redari, dogovorili smo se da ćemo osnovati posebnu, malu, zaključanu grupu, gde će biti redari i neki od admina, radi lakše organizacije budućih skupova.

6. Vođenje zapisnika sa sastanka
	Ubuduće ćemo imati zapisničare koji unapred znaju da su zapisničari.
Bilo bi sjajno da ubuduće imamo i nekoga ko je moderator kao takav (jedna komšinica, koja je to i spomenula je rekla da nema ništa protiv da to bude i ona).

Zaključci koji nisu sa spiska na dnevnom redu:
- Trebamo praviti ove sastanke na dnevnom svetlu.
- Potreban nam je megafon jer nisu svi sposobni da budu grlati.
- Za neke buduće i veće skupove potrebno je organizovati redarsku službu (iako ovaj put nije bilo nikakvih incidenata).
- Moramo bolje ustanoviti način traženja reči i replike, pošto ja ovom prilikom nisam svaki put video sve podignute ruke (zbog čega se izvinjavam svakome ko se možda oseća oštećen i zapostavljen).
